---
title: 'Миний мэргэжил монголын ирээдүй'
date: '2020-01-02'
---

Миний бие Цэрэннадмид овогтой Намсрайжамц нь МУИС-ХШУИС-ийн Програм Хангамж хөтөлбөрийн 4-р түвшин буюу төгсөх курсын оюутан. Мэрэгжлээ сонгосон түүх маань их энгийн. Арван жилээ төгсөөд их сургуулийн хуваарь авахад ЭЕШ-ын оноо хангалттай байсан тул надад олон сонголт байсан ч алийг нь сонгохоо тодорхой мэдэхгүй байлаа. МУИС, ШУТИС-аас Барилгын инжинер, IT, КООСЭН хөтөлбөр гэх мэт сонголтууд дундаас улсын хамгийн шилдэг сургууль гэдгийг нь бодож Монгол Улсын Их Сургуулийг сонгож Програм Хангамжаар сурахаар шийдсэн юм. Уг мэрэгжлийг сонгоход хүчтэй биш ч гэлээ багахан нөлөөлсөн нэгэн үйл явдал нь бага байхад IT-ийн салбарын хамаатны ах маань компьютер, програм бичих гэдэг ийм зүйл байдаг гэдгийг хальт таниулсан нь тархины мухарт үлдэж хожим гарч ирсэн болов уу. Ингээд 1-р курсдээ ерөнхий суурийн хичээл үзэж байх үедээ өөрөө бие дааж HTML, CSS ашиглан жижиг веб хйиж туршиж, мэргэжлийн хичээлүүд дээрээ тоглоом, веб хуудас зэргийг хийж үзэв. Эхэндээ мэрэгжлийнхээ талаар нэг их сонирхдоггүй байсан ч өөрөө бага багаар оролдож, өөрийн гарааг ажиллуулж үзэх үед бидний өдөр тутамд ашигладаг платформ, технологуудыг өөрийнхөө хүссэнээр бүтээж, өөрчилж болдог гэдэг нь сурах хүсэл эрмэлзлэлийг нэмэгдүүлж, миний сонирхлыг ихэд татаж эхэлсэн. Ийнхүү мэрэгжилдээ сонирхолтой болж цаашид гүнзгийрүүлэн суралцахыг хүсэх болсон.

Харин технологи гэдэг бол эцэстээ хүний амьдарлыг хөнгөвчилж, цаг хугацаа, мөнгийг хэмнэх гол зорилготой тул миний ирээдүйн зорилго бол олон хүний асуудлыг шийдвэрлэсэн технологийн шийдэл бүтээх юм. Ихэнх хүмүүс IT-ийн салбарыг нэг бүхэл гэх буруу ойлголттой байдаг ч яг үнэндээ маш өргөн цар хүрээг хамарсан, олон чиглэлүүдийг нэгтгэсэн ерөнхий салбар. Энэхүү зорилгодоо хүрэх миний хамгийн эхний зорилт бол өөрийнхөө дуртай, хамгийн сайн хийж чаддаг чиглэлээ энэ том салбар дундаас олох. Хэдийгээр мэрэгжлийнхээ хүрээнд заавал судлах ёстой чиглэлүүдийг(Web, Mobile development,) хязгаарлагдмал хүрээнд судалж байгаа ч гэсэн миний сонирхлыг татдаг, технологийн ирээдүйг тодорхойлох **Metaverse**, **Artificial Intellegence**, **Machine Learning**, **Deep Learning** гэх мэт гүнзгий чиглэлүүдийг судалж, суралцахыг маш их хүсдэг. Мэргэжлийн хичээлүүддээ шамдан, сургалтын хөтөлбөрийн хүрээнд хангалттай суралцаж байгаа учраас цааш эдгээр чиглэлүүдэд гүнзгийрүүлэн суралцахад жаахан л чиглүүлэг өгөхөд хангалттай сайн суралцаж чадна гэдэгтээ итгэлтэй байна. Хэдийгээр интернетэд тухайн чиглэлийн хичээлүүд маш олон байгаа ч гэлээ бие даан суралцаж байгаа хүн юу мэдэхгүй байгаагаа мэддэгүйн гэдэг тул сайн чиглүүлэх багш, суралцах хүсэлтэй хамт олонтой байхад илүү хурдан, системтэй суралцах учраас энэхүү судалгааны багийн нэг хэсэг болохыг хүсч байна. Хүн аливаа зүйлийг оролдож үзэж байж л чадах эсэх, дуртай эсэхээ мэддэг учраас энэхүү том зорилгод хүрэхийн тулд эдгээр чухал, гүнзгий чиглэлүүдэд шаардлагатай ур чадварыг суралцаж, тэндээсээ өөрийнхөө хамгийн сайн чадахыгаа олоход энэхүү судалгааны баг болон чиглүүлэгч багш маш том нөлөө үзүүлэх юм.
